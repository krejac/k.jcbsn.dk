---
layout: post
title: Uge 1 - All systems check!
---

<p class="message">
  Dette blogindlæg er en del af en <a href="/maraton2012/">række indlæg</a>, som omhandler træningen til mit første maraton - Copenhagen Marathon 2012.
</p>

Så kom jeg i gang med løbeprogrammet.

I denne uge lagde jeg ud med at løbe en [ottekilometertur](http://connect.garmin.com/activity/145829812) mandag morgen, som jeg i første omgang synes var lidt tåbeligt planlagt til kl. 7.30. Egentligt ville jeg gerne have løbet om eftermiddagen, men fordi jeg ikke havde planlagt min arbejdsdag mandag ordentligt, måtte jeg lægge turen inden jeg tog afsted mod KU.

Tirsdag efter arbejde tog jeg så en tur med [45min fartleg](http://connect.garmin.com/activity/146160211) (det var reelt nok nærmere 35 - 40min). Det var første gang jeg forsøgte mig med den type træning og jeg synes det var en smule kunstigt - men jeg kunne godt mærke at det gav noget ekstra i forhold til almindeligt løb. Derudover var det *meget* svært at motivere mig til at løbe efter arbejde, så morgenturene er nu stadig at foretrække.

Onsdag morgen tog jeg en [stille joggetur](http://connect.garmin.com/activity/146316634) i mosen inden arbejde. Det var lige lovlig kort tid efter tirsdagsturen, men derudover var det rart at træne inden arbejde igen. Motivationen er, for mig, meget højere inden arbejde - og derudover er jeg meget mere fokuseret i løbet af dagen, hvis jeg har løbet om morgenen.

Torsdag var hviledag og jeg syntes det virkede som om der var laaang tid til søndag hvor næste løbetur var.

Fredag stod på krydstræning, som i mit program blot er defineret som "en eller anden type træning end løb". Den er lagt ind dels for at ungå at det hele kommer til at virke for monotont og dels for at undgå skader som følge af for ensidig træning.

Lørdag var endnu en hviledag - nu blot med en smule ømme balder efter gårsdagens indendørs cykeltur og tunge benpres.

Søndag var [løbsdag](http://connect.garmin.com/activity/147318421). Tuxen kom til KBH for at løbe en af Spartas Maratontests sammen med mig og resten af feltet på lige over 4.000 personer. Tuxen, den hårde hund, har meldt sig til alle tre løb mens jeg kun regner med at deltage i to. Selve løbet var noget præget af det snefald vi har haft i nat og ca. halvdelen af ruten var noget sparsomt ryddet, så der var det to skridt frem og et tilbage. På trods af det, nåede jeg mit mål, som var en kilometertid på under 4:50 (min tid var [47:58][resultat]). Fed oplevelse!

Alt i alt en god (omend noget kold) uge, hvor fysikken artede sig som den skulle.

[resultat]: {{ site.url }}/public/assets/201202_resultatblad.pdf
