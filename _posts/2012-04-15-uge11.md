---
layout: post
title: (DA) Uge 11 - Officielt halvmaraton
---

<p class="message">
  Dette blogindlæg er en del af en <a href="/maraton2012/">række indlæg</a>, som omhandler træningen til mit første maraton - Copenhagen Marathon 2012.
</p>

Selvom [sidste uge](/2012/20120408_uge10.html) var noget hø, startede denne uge godt, med en [hurtig 6,5 kilometertur](http://connect.garmin.com/activity/166427439) på under 29 minutter, hvilket mærkeligt nok er halvandet minut hurtigere end min hidtil hurtigste 6,5'er. Men jeg plejer selvfølgelig heller ikke at give den gas på den distance...

Tirsdag tog jeg [en 10'er](http://connect.garmin.com/activity/166770465), som hverken var specielt hurtig eller langsom. Jeg havde klippet halvdelen af min ene tånegl og en del hård hud af min ene tå, hvilket føltes lidt mærkeligt, men ikke gjorde ondt.

Torsdag blev til [endnu en 10'er](http://connect.garmin.com/activity/167332559). Denne gang med lidt mere fart over feltet (4:31/K).

Fredag var jeg så i træningscentret og, øh, der skal man så lige være opmærksom på at de lukker kl. 20. Dem der holdt opsyn havde dog ikke nogen spændende planer fredag aften, så jeg fik lov til at træne færdig, selvom kl. blev lidt over otte.

Søndag stod den så på [Spartas halvmaraton](http://www.copenhagenmarathon.dk/nyhed/nike-marathontest-3-i-tal-og-billeder), som jeg gennemførte på [1:41:27](http://connect.garmin.com/activity/168204254), hvilket er en udemærket tid for mig. Jeg var dog meget mere slidt undervejs end jeg have håbet på, men det kan muligvis være på grund af, at gårsdagens energiindtag bestod i en brunch ved 10-tiden, frugtstykker til frokost og nogle nachos om aftenen. Det skal jeg simpelthen gøre bedre.
